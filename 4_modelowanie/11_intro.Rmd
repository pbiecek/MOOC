---
title: "Próba, populacja, estymacja, testowanie"
author: "pogRomcy danych"
date: "sezon 2 / odcinek 11 <br><br><a href='http://biecek.pl/'>Przemysław Biecek @ Uniwersytet Warszawski</a><br><br>Naciśnij `A` by zamienić slajdy na ciągły tekst <br> Naciśnij `T` by wyświetlić spis treści"
output:
  slidy_presentation:
    includes:
      in_header: ../tracking.html
    highlight: default
    css: ../style.css
    font_adjustment: 0
    footer: "pogRomcy danych / modelowanie / wstęp do modelowania"

---

# O czym jest ten odcinek

Najbliższe odcinki przedstawią kilka wybranych technik analizy danych ilościowych i jakościowych.

Techniki te będą przedstawione na kilku poziomach. 

1. Poziom narzędziowy. Dla każdej metody pokażemy na jednym lub dwóch przykładach, jak wykonać określoną analizę w programie R, oraz jak interpretować wyniki.

2. Poziom koncepcyjny. Dla każdej metody pokażemy w jaki sposób przedstawiane algorytmy działają, jakie kroki są wykonywane oraz po co są wykonywane.

3. Poziom problemowy. Dla każdej metody pokażemy w jaki sposób przedstawiane algorytmy są związane z problemem, który chcemy rozwiązać. 

Aby sprawnie przedstawiać wybrane algorytmy analizy danych, musimy zapoznać się wpierw z kilkoma pojęciami / koncepcjami stojącymi za statystyczną analizą danych.

# Kluczowe koncepcje - zależność

Jednym z pojęć wykorzystywanym podczas analizy danych jest *zależność*. 
Najczęściej dotyczy zależności pomiędzy dwoma cechami.

Kiedy mamy do czynienia z zależności pomiędzy zmiennymi? 
Jeżeli dla różnych wartości jednej zmiennej z różną częstością obserwujemy wartości drugiej zmiennej.

Przykładowo, dla dorosłych osób jest zależność pomiędzy wzrostem a płcią.

Zależności są zazwyczaj symetryczne, a więc:

- Mężczyźni są średnio wyżsi od kobiet, czyli gdy obserwujemy mężczyznę to częściej związane są z nim wyższe wartości pomiaru wzrostu,
- Wyższe osoby są częściej mężczyznami, czyli gdy obserwujemy wysoką osobę to częściej jest ona mężczyzną.

(Nie zawsze mamy do czynienia z symetrią).

Zauważmy że:

1. Zależność jest związana z pewną tendencją, ale nie daje 100% funkcyjnego związku. To znaczy, nie jest tak, że wszystkie osoby poniżej jakiegoś wzrosty są *zawsze* kobietami. Można spotkać bardzo wysokie kobiety i bardzo niskich mężczyzn ale nie przeczy to ogólnej prawidłowości, że średnio mężczyźni są wyżsi.
2. Zależność jest widoczna dla całej populacji, ale nie musi być prawdziwa dla podgrup. Gdybyśmy porównywali dwie grupy kobiet i mężczyzn i tak się złożyło, że jedną z tych grup byłyby siatkarki (wysokie kobiety) a drugą grupą byliby dżokeje (zazwyczaj niscy mężczyźni) dla tych grup nie obserwowalibyśmy zależności widocznej dla całej populacji. Jeżeli więc obserwujemy podgrupy to nie zawsze w tych podgrupach widoczna jest zależność charakterystyczna dla całej populacji.
3. Zależność może dotyczyć dwóch zmiennych ilościowych (np. waga i wzrost, wyższe osoby są zazwyczaj cięższe) jak i jakościowych (np. kolor włosów i kolor oczu).
4. Siła zależności pomiędzy zmiennymi stopniuje się. Dwie zmienne mogą być bardzo słabo zależne lub silnie zależne. Siła zależności odzwierciedla ilość informacji, którą zdobywamy o jednej zmiennej obserwując drugą.


# Kluczowe koncepcje - losowość

Choć jesteśmy przyzwyczajeni do myślenia o wartościach jak do pewnych ustalonych liczbach, to nie zawsze jest to możliwe.

Przykładowo, czy można określić jaki jest średni wzrost mężczyzn w Polsce?

Gdybyśmy wybrali losowo 1000 mężczyzn moglibyśmy policzyć ich wzrost i policzyć z nich średnią. 
Ale gdybyśmy wybrali inne 1000 osób możemy otrzymać inną średnią. Być może bardzo bliską do pierwszej średniej, ale raczej nie identyczną. Tak więc na bazie próby możemy wnioskować coś o średnim wzroście ale to wnioskowanie obarczone jest pewną losowością/dokładnością wynikającą z przypadkowości wyboru tych 1000 osób.

Co jednak gdybyśmy zmierzyli wszystkich Polaków? Czy wtedy otrzymalibyśmy jedną stałą wartość za każdym razem? Też niekoniecznie. Rano jesteśmy wyżsi niż wieczorem. Średni wzrost zależy więc od godziny pomiaru. Jeżeli godzinę pomiaru wybieramy przypadkowo to możemy otrzymać różne średnie nawet dla tych samym osób.

Co jednak gdybyśmy zmierzyli wszystkich Polaków dokładnie o 10 rano? Czy wtedy otrzymalibyśmy jedną stałą wartość?
Też nie, nie ma czegoś takiego jak uniwersalny zbiór wszystkich Polaków. W nocy ktoś umiera, ktoś się rodzi. Zmieniają się proporcje, być może nieznacznie ale zawsze, pomiędzy liczbą dzieci a dorosłych, a więc zbiór wszystkich Polaków nieustannie się zmienia a tym samym zmienia się ich średni wzrost.

Oczywiście te zmiany są nieduże, ale pokazują, że nie każda wielkość jest mierzalna ze 100% dokładnością. Niektóre wielkości, takie jak średni wzrost nieustannie fluktuują i gdy o nich myślimy powinniśmy pamiętać o tych fluktuacjach.


# Kluczowe koncepcje - dokładność pomiaru

Pewne cechy, takie jak wzrost są szacowane jedynie z określoną dokładnością ponieważ koncepcja średniego wzrostu ma taki charakter.

Ale są też cechy, które (w co wierzymy) mają pewną stałą, choć niekoniecznie znaną, wartość ale my możemy ją ocenić jedynie z pewną dokładnością.

Przykładowo, gdy ważymy się wagą, w chwili gdy stajemy na wadze mamy jakąś określoną masę. Ale w zależności od różnych czynników, takich jak temperatura, sprawność wagi, możemy otrzymać różne wyniki pomiaru. Standardowe wagi mają dokładność rzędu +- 2kg więc dla tej samej osoby na różnych wagach moglibyśmy otrzymać nieznacznie różne odczyty.

Dokładność pomiaru dotyczy też sytuacji, w której pomiaru dokonuje się nie mechanicznym urządzeniem, ale np. ankietą lub sondażem. Tak jak np. w przypadku pomiaru preferencji politycznych. W tym przypadku błąd pomiaru wynika z niemożności przeprowadzenia sondażu na wszystkich Polakach, ale konieczności przeprowadzenia sondażu na próbie o zazwyczaj niewielkiej wielkości.


# Kluczowe koncepcje - próba a populacja

Zazwyczaj stosujemy narzędzia analizy danych bo poznać pewną ogólną prawidłowość. Uniwersalną regułę.

Gdy prowadzimy analizy skuteczności leku na 100 pacjentach robimy to nie po to by ocenić czy tych konkretnych 100 pacjentów zareaguje na terapię, ale by przenieść wnioski na większą populację. Chcemy wiedzieć czy lekarstwo jest skuteczne.

Zależy nam więc na tym by wnioski uzyskane z próby mogły być uogólnione na całą populację. Z drugiej strony zdajemy sobie sprawę z przypadkowości wynikającej z próby, która nie zawsze może odzwierciedlać zależności z całej populacji.

W analizie danych wiele uwagi poświęca się określeniu na ile wyniki są dokładne a na ile ich dokładność zależy od wielkości i reprezentatywności próby.


# Kluczowe koncepcje - estymacja i testowanie

W klasycznej analizie danych często wyróżnia się dwa rodzaje algorytmów: estymację (szacowanie) i testowanie.

Estymacja to działanie mające na celu oszacowanie na podstawie próby ile wynoszą pewne nieznane parametry populacji. Przykładowo,

* na bazie 1000 ankietowanych chcemy ocenić jakie jest poparcie dla partii X. 
* na bazie partii 100 butów chcemy ocenić jak wygląda ich wytrzymałość na ścieranie. 
* na przykładzie 1000 samochodów chcemy ocenić jak wygląda ich bezawaryjność. 

Wynikiem jest oszacowanie określonej wartości oraz informacja o tym jak dokładny jest ten szacunek.


Testowanie, to działanie mające na celu ocenę czy pewna wartość w populacji spełnia określony warunek. Przykładowo 

* możemy testować czy poparcie dla partii X jest większe niż dla partii Y,
* możemy testować, czy średnia wytrzymałość butów pozwala na ich użytkownie przez 2 sezony,
* możemy testować, czy 80% samochodów nie zepsuje się przez najbliższe 5 lat.

Przedstawiając w kolejnych odcinkach różne zagadnienia analizy danych będziemy pokazywać metody służące do estymacji / oszacowania określonej wartości oraz do testowania określonych warunków dla tej wartości.

# Spis treści

Materiały o modelowaniu, zostały podzielone na następujące odcinki

Wprowadzający do eksploracji danych

+ eksploracja danych

Dwa odcinki poświęcone analizie trendu

+ zmienne ilościowe - analiza trendu 
+ zmienne ilościowe - testowanie trendu

Odcinek poświęcony analizie średnich

+ zmienne ilościowe - porównanie dwóch grup 

Dwa odcinki poświęcone regresji liniowej, przedziałowej i multiplikatywnej

+ zmienne ilościowe - regresja liniowa 
+ zmienne ilościowe - regresja przedziałowo liniowa 

Dwa odcinki poświęcone zmiennym jakościowym

+ zmienne jakościowe - tabele 2x2 
+ zmienne jakościowe - tabele kontyngencji 


